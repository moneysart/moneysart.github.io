---
title: สรุปประเด็นการลงทุน, ก่อนสัปดาห์วันที่ 19 - 23 เมษายน 2564
layout: weekly
description: สรุป ความเคลื่อนไหว ทางเศรษฐกิจ และ การลงทุน รอบโลก ในรอบสัปดาห์, วันที่ 18 เมษายน 2564
category: weekly
tag: [summary, Y2021Q2]
canonical_url: /weekly/summary/2021-04-18/
permalink: /weekly/summary/2021-04-18/
date: 2021-04-18
---

### ประเด็นน่าสนใจ

1. ตลาดหุ้นโดยรวมปรับตัวขึ้น ยกเว้นจีนและไทย โดย Dow Jones +1.18%, S&P500 +1.38%, NASDAQ +1.09%, EU STOXX 600 +1.20% (ยุโรป), CSI300 -1.37% (จีน), TOPIX +0.07% (ญี่ปุ่น), VN100 (เวียดนาม) +1.86%, SET -1.11%  

2. ประธานธนาคารกลางสหรัฐฯ ให้สัมภาษณ์รายการโทรทัศน์ ว่าเศรษฐกิจสหรัฐฯ ฟื้นตัวได้ดีมาก จากการฉีดวัคซีน และการใช้นโยบายการคลัง โดยนักวิเคราะห์คาดว่าปีนี้จะยังไม่มีการขึ้นดอกเบี้ย และคาดการณ์ GDP เฉลี่ยประมาณ 6% นอกจากนั้นตัวเลขยอดค้าปลีกเดือนมีนาคม 2021 ก็ปรับตัวดีขึ้นจากเช็คกระตุ้นเศรษฐกิจ และตัวเลขผู้ขอรับสวัสดิการว่างงานครั้งแรกปรับตัวลดลง

3. หุ้นกลุ่มธนาคารใหญ่ในสหรัฐฯ เช่น JP Morgan, Wells Fargo, Goldman Sachs เปิดเผยผลประกอบการอาทิตย์ที่ผ่านมา โดยมีผลประกอบการดีกว่าที่นักวิเคราะห์คาดการณ์ค่อนข้างมาก (40%-80%) โดยกลุ่มการเงินน่าจะยังได้รับประโยชน์จากการฟื้นตัวทางเศรษฐกิจต่อไปในช่วงนี้

4. GDP จีนไตรมาส 1 เติบโต 18.3% ต่ำกว่าคาดการณ์ที่ 19% โดย 1 ใน 3 ของ GDP จีนมาจากยอดขายการบริโภคในประเทศ แต่ตลาดหุ้นยังทรงตัว เนื่องจากเม็ดเงินลงทุนระยะสั้นยังเทไปยังตลาดสหรัฐฯ ที่รัฐบาลมีมาตรการอัดฉีดเศรษฐกิจมากกว่า  

5. Alibaba โดนสั่งปรับจากสำนักงานบริหารจัดการกฎระเบียบตลาดแห่งรัฐ (State Administration for Market Regulation - SAMR) ข้อหาผูกขาดธุรกิจ เป็นจำนวนเงินประมาณ 4% ของรายได้ของบริษัทในปี 2019 โดย Alibaba ออกมายอมรับการลงโทษ แต่ราคาหุ้น Alibaba ปรับตัวขึ้นได้ตลอดสัปดาห์ ดูเหมือนตลาดรับรู้ข่าวร้ายไปก่อนแล้ว และมองว่าการลงโทษครั้งนี้ไม่ส่งผลต่อความสามารถการแข่งขัน นอกจากนั้นทางการจีนกำลังอยู่ในช่วงปรับปรุงกฎหมายการแข่งขันให้เข้มงวดขึ้นซึ่งได้อาจกดดันราคาหุ้นต่อบริษัทในกลุ่มเดียวกันอย่าง JD.com และ Tencent

6. ตลาดหุ้นเวียดนามปรับตัวร้อนแรง รับนักลงทุนรายย่อยที่เปิดบัญชีใหม่ โดยในไตรมาสแรกของปี 64 มีจำนวนบัญชีเปิดใหม่เป็นสัดส่วนถึง 65% ของบัญชีเปิดใหม่ทั้งหมดในปี 63 ผลักดันให้ดัชนีตลาดหุ้นเวียดนามทะลุ 1200 จุด นอกจากนั้นยังมีปัจจัยเสริม ดึงดูดนักลงทุนต่างชาติจากดอกเบี้ยที่ต่ำ รวมทั้งการควบคุม COVID-19 ที่ดี  และการเป็นตลาดใหญ่ที่สุดในกลุ่ม Frontier Market

7. ราคา Bitcoin ทะลุ 60,000 USD และสามารถยืนระดับได้ ส่วนราคาเหรียญ Cryptocurrency อื่นๆ ก็ยังปรับขึ้นได้ โดย Dogecoin ปรับตัวร้อนแรง ขึ้นไปกว่า 500% ในอาทิตย์ที่ผ่านมา ขณะที่การสำรวจผู้จัดการกองทุน 200 คน โดย Bank of America ออกมาว่า 74% คิดว่า Bitcoin กำลังอยู่ในภาวะฟองสบู่

8. CITI Group ประกาศผลประกอบการไตรมาสล่าสุดดีกว่าที่คาด 38% แต่มีข่าวจะยกเลิกการทำธุรกิจธนาคารกับรายย่อย 13 ประเทศ รวมถึงประเทศไทย ท่านใดใช้บริการบัตรเครดิต Citibank ต้องติดตามว่าผู้ให้บริการในไทยรายไหนจะมารับซื้อพอร์ตลูกค้าไปบริหารต่อ


### ข้อมูลเพิ่มเติมและข้อควรระวัง

1. [Bond Yield 10 ปี](https://ycharts.com/indicators/10_year_treasury_rate) ของสหรัฐฯ ปรับตัวลงมาสองสัปดาห์ติดต่อกัน จากจุดสูงสุดที่ 1.74% มาอยู่ที่ประมาณ 1.59% เป็นปัจจัยเชิงบวกให้หุ้น Growth Stock กลับมาปรับตัวขึ้นได้อีก

2. ตลาดหุ้น CSI300 ของจีนปรับตัวต่ำกว่าระดับ 5,000 จุด แต่ยังยืนเหนือค่าเฉลี่ย 200 วันได้ โดยมีแรงซื้อกลับช่วงท้ายวันของวันศุกร์ ในเชิงเทคนิคยังสะสมได้ แต่ต้องเตรียมใจ Stop Loss หากหลุดเส้นค่าเฉลี่ยลงมา

3. ตลาดหุ้นสหรัฐฯ ระวังพักฐาน หลัง [Earnings Yield Gap](https://www.finnomena.com/fundtalk/earning-yield-gap/) ต่ำสุดในรอบ 3 ปี และดัชนี [Buffett Indicator](https://en.wikipedia.org/wiki/Buffett_indicator) อยู่ที่ระดับ 88% สูงกว่าช่วงวิกฤตดอทคอม ปี 2000 (71%) เป็นที่เรียบร้อย สร้างความกังวลให้นักลงทุนจำนวนไม่น้อย อย่างไรก็ตามยังมีมุมมองจากนักลงทุนชื่อดังที่คิดว่าการปรับตัวขึ้นของตลาดหุ้นรอบนี้ต่างจากครั้งที่แล้ว เนื่องจากมีปัจจัยหนุนด้วยมาตราการการเงินและการคลังจากทางภาครัฐฯ รวมถึงแนวทางการลงทุนที่เปลี่ยนแปลงไปในการเน้นการลงทุนกับนวัตกรรมทางเทคโนโลยีมากขึ้น ลองไปอ่านบทความเพิ่มเติมในเรื่องนี้จากทาง Finnomena ได้ [ที่นี่](https://www.finnomena.com/mr-messenger/stock-market-bubbles/)
