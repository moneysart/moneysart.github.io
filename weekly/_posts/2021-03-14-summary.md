---
title: สรุปประเด็นการลงทุน, ก่อนสัปดาห์วันที่ 15 - 19 มีนาคม 2564
layout: weekly
description: สรุป ความเคลื่อนไหว ทางเศรษฐกิจ และ การลงทุน รอบโลก ในรอบสัปดาห์
category: weekly
tag: summary
canonical_url: /weekly/summary/2021-03-14/
permalink: /weekly/summary/2021-03-14/
date: 2021-03-14
---

### ประเด็นน่าสนใจ

1. ตลาดหุ้นทั่วโลกเริ่มมีการฟื้นตัวในสัปดาห์ที่ผ่านมา Dow Jones +3%, S&P500 +2%, NASDAQ +3%, EU STOXX 50 +3%, CSI300 -2%,  SET +1% 

2. ดอกเบี้ยพันธบัตรรัฐบาล 10 ปี ของสหรัฐฯ ยังทรงตัวที่ประมาณ 1.6% ตอนนี้ประธาน Fed ให้สัมภาษณ์ว่าไม่กังวลเรื่องเงินเฟ้อ ส่วนจะมีมาตรการยังไงต่อไป เรารอดูการให้สัมภาษณ์กลางสัปดาห์หน้า

3. ประธานาธิบดีสหรัฐฯ ลงนามรับรองมาตรการช่วยเหลือผู้ได้รับผลกระทบจากโควิดจำนวน 1.9 ล้านล้าน USD มีแนวโน้มเป็นผลดีต่อตลาดหุ้นในระยะสั้น

4. ราคาน้ำมันปรับตัวสูงขึ้นต่อเนื่อง เนื่องจากกลุ่มผู้ผลิตรายใหญ่ยอมลดการผลิต ดันตลาดอุตสาหกรรมเก่าปรับตัวขึ้นดีกว่าหุ้นกลุ่มอื่น

5. หุ้นกลุ่มธนาคารยังคงปรับตัวเพิ่มขึ้น เนื่องมาจากราคาที่ถูก และจะได้ประโยชน์ในช่วงขาขึ้นของดอกเบี้ยพันธบัตรรัฐบาล

### มุมมองนักลงทุนในตลาด (ไม่ใช่คำแนะนำการลงทุน)

1. กองทุนพลังงานทางเลือก/พลังงานสะอาดปรับตัวลงแรง ประมาณ 10% ในช่วงเดือนที่ผ่านมา เนื่องจากราคาน้ำมันที่สูงขึ้นทำให้นักลงทุนไปสนใจน้ำมันมากกว่า อย่างไรก็ตามพลังงานทางเลือกยังน่าสนใจและมีแนวโน้มระยะยาวที่ดีเนื่องจากนโยบาลของหลายๆ รัฐบาลเพิ่มการให้ความสนับสนุนอุตสาหกรรมกลุ่มนี้มากขึ้นเรื่อยๆ

2. หุ้นไทยกำลังได้ประโยชน์ในช่วงนี้ เนื่องจากมีสัดส่วนอุตสาหกรรมน้ำมันและธนาคาร แต่ระยะยาวภาพรวมยังไม่น่าเติบโตได้ดีนักเนื่องจากกำลังการบริโภคที่ขยายตัวได้ไม่มาก

3. กองทุนหุ้น growth, technology ฟื้นตัวแรง เช่น ARKK (กองแม่ของ TMB-ES-GINNO), Baillie Gifford Long Term Global Growth (กองแม่ของ ONE-UGG) ในอาทิตย์ที่ผ่านมา ทำให้นักลงทุนกองทุนหุ้นเติบโตได้หายใจหายคอกันบ้าง ลองสำรวจความกังวลของตัวเองถึงความผันผวนในช่วงเดือนที่ผ่านมา ถ้ามีความไม่สบายใจ อาจเริ่มพิจารณาทบทวนพอร์ตการลงทุนให้สมดุลขึ้น

4. ตลาดหุ้นเริ่มชะลอความผันผวน นักลงทุนที่มีเงินก้อนสามารถพิจารณาเริ่มทยอยลงทุนตามแผนที่วางไว้ได้ อาจแบ่งเป็น 3 ไม้ โดยเริ่มทยอยได้เลย และเหลือไว้หนึ่งไม้สำหรับหลังประธาน Fed ให้สัมภาษณ์กลางสัปดาห์

### ข้อมูลเพิ่มเติมและข้อควรระวัง

1. ระยะเวลาหนึ่งเดือนที่ผ่านมาเป็นข้อเตือนใจอย่างดีสำหรับนักลงทุนถึงความผันผวนในตลาดหุ้น สำหรับผู้ตั้งใจลงทุนระยะยาวถือว่ายังสะสมได้ต่อเนื่องตามวินัย 

2. ผู้ลงทุนในกองทุนหุ้นเน้นการเติบโตในสัดส่วนที่มากต้องทำความเข้าใจว่าปีนี้หุ้นเติบโตคงไม่สามารถทำผลตอบแทนได้สูงเช่นปีที่ผ่านมา ควรมองเป้าหมายระยะยาวเป็นหลัก 

3. ผู้ที่ต้องการผลตอบแทนสม่ำเสมออาจพิจารณาแบ่งสัดส่วนไปยังกองทุนหุ้นที่ราคาเหมาะสม หรือกองทุนอสังหาริมทรัพย์ หรือกองทุนหุ้นประเทศเกิดใหม่ เช่น จีน, เวียดนาม, หรือไทย บ้าง
