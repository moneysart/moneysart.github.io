---
title: สรุปประเด็นการลงทุน, ก่อนสัปดาห์วันที่ 14 - 18 มิถุนายน 2564
layout: weekly
description: สรุป ความเคลื่อนไหว ทางเศรษฐกิจ และ การลงทุน รอบโลก ในรอบสัปดาห์, วันที่ 13 มิถุนายน 2564
category: weekly
tag: [summary, Y2021Q2]
canonical_url: /weekly/summary/2021-06-13/
permalink: /weekly/summary/2021-06-13/
date: 2021-06-13
---

### ประเด็นน่าสนใจ

1. ตลาดหุ้นชะลอความร้อนแรง แต่ยังมีแรงหนุนหุ้นจากการลดลงของอัตราดอกเบี้ยพันธบัตร โดย Dow Jones -0.8%, S&P500 +0.41%, NASDAQ +1.85%, EU STOXX 600 +1.09% (ยุโรป), CSI300 -1.09% (จีน), TOPIX -0.26% (ญี่ปุ่น), SENSEX +0.72% (อินเดีย), VN100 -1.54% (เวียดนาม), SET +1.55%

2. ธนาคารโลก ปรับประมาณการเติบโต GDP โลกปี 2021 เพิ่มขึ้นเป็น 5.6% จาก 4.1% สูงสุดในรอบเกือบ 50 ปี และเป็นการฟื้นตัวที่เร็วที่สุดจากวิกฤตเศรษฐกิจในรอบ 80 ปี โดยประเทศพัฒนาแล้วกลับมาเติบโตได้แข็งแกร่งกว่าเนื่องจากสามารถกระจายวัคซีนได้ดี รวมถึงมีมาตรการสนับสนุนทางการเงินที่สนับสุนการฟื้นตัว ([อ้างอิง1](https://news.yahoo.com/world-bank-sees-5-6-133321781.html), [อ้างอิง2](https://www.kaohoon.com/news/international/452145)) 

3. ดัชนีเงินเฟ้อฝั่งผู้บริโภคสหรัฐ (CPI, consumer-price index) เดือนพฤศภาคม ปรับตัวขึ้น 5% เทียบกับปีที่แล้ว (YoY) สูงสุดตั้งแต่ปี 2008 และมากกว่าที่นักวิเคราะห์คาดการณ์ อย่างไรก็ตาม นักวิเคราะห์เชื่อว่าค่าเงินเฟ้อที่สูงในรายงานนั้นเป็นสิ่งชั่วคราว เนื่องจากราคาสินค้าทั่วไปไม่ได้ปรับตัวขึ้นสูงนัก ปัจจัยหลักมาจากการปรับราคาสินค้าในบางภาคธุรกิจที่ได้รับผลหนักจาก Covid เช่น ราคารถยนต์และระบรรทุกมือสอง ([อ้างอิง1](https://www.cnbc.com/2021/06/10/cpi-may-2021.html), [อ้างอิง2](https://www.wsj.com/articles/us-inflation-consumer-price-index-may-2021-11623288303))

4. ธนาคารกลางของสหรัฐอเมริกา (Fed, the Federal Reserve) ยังคงดำเนินนโยบายกระตุ้นเศรษฐกิจผ่านการทำ QE อย่างต่อเนื่อง ทำให้งบดุลของ Fed ปรับตัวขึ้นแตะระดับสูงสุดเป็นประวัติการณ์ที่ 8 ล้านล้าน USD ([อ้างอิง1](https://www.finnomena.com/taspong/news-update-11-06-2021/), [อ้างอิง2](https://www.reuters.com/business/fed-balance-sheet-tops-8-trillion-first-time-data-2021-06-10/)) 

5. ฝั่งธนาคารกลางยุโรป (ECB, European Central Bank) ก็ออกมาประกาศ คงอัตราดอกเบี้ยในระดับต่ำจนกว่าจะเห็นอัตราเงินเฟ้อใกล้เคียง 2% โดยปัจจุบันมีการคาดการณ์เงินเฟ้อสิ้นปี 2021 ที่ 1.9% นอกจากนั้นยังประกาศดำเนินการซื้อสินทรัพย์ลงทุน เพื่อกระตุ้นเศรษฐกิจอย่างต่อเนื่อง ภายในวงเงิน 1.85 ล้านล้าน Euro จนถึงเดือนมีนาคม 2022 ([อ้างอิง1](https://www.ecb.europa.eu/press/pr/date/2021/html/ecb.mp210610~b4d5381df0.en.html), [อ้างอิง2](https://www.cnbc.com/2021/06/10/european-central-bank-meeting-june-2021-economic-projections.html)) 

6. กลุ่มประเทศอุตสาหกรรมชั้นนำ 7 ประเทศ ([G7](https://en.wikipedia.org/wiki/Group_of_Seven)) ได้แก่ สหรัฐฯ สหราชอาณาจักร ฝรั่งเศส เยอรมนี แคนาดา อิตาลี และ ญี่ปุ่น ประกาศร่วมเสนอให้มีการปฏิรูประบบภาษีเพื่อให้เหมาะสมกับโลกยุคในปัจจุบัน หลังที่ผ่านมาบริษัทข้ามชาติขนาดใหญ่หลายแห่งมีการจัดการบัญชี เพื่อให้ไปเสียภาษีในประเทศที่มีอัตราภาษีต่ำ โดยข้อเสนอของกลุ่ม G7 มี 2 หลักการ คือ 1) ให้ประเทศที่บริษัทข้ามชาตินั้น ทำธุรกิจอยู่เก็บภาษีอย่างน้อย 20% จากอัตรากำไร 10% 2) กำหนดอัตราภาษีนิติบุคคลระดับโลกขั้นต่ำ (Global Minimum Corporate Tax Rate) ที่ 15% ([อ้างอิง1](https://www.cnbc.com/2021/06/11/biden-and-g-7-leaders-will-endorse-a-global-minimum-corporate-tax.html), [อ้างอิง2](https://www.theguardian.com/world/2021/jun/07/g7-tax-reform-what-has-been-agreed-and-which-companies-will-it-affect))

7. สหรัฐอเมริกา และสหราชอาณาจักร ประกาศให้ความช่วยเหลือด้านวัคซีน Covid ให้ประเทศที่ขาดแคลน รวมกันถึง 600 ล้านโดส โดยจะทยอยส่งมอบจนถึงกลางปี 2022 นอกจากนั้น ยังคาดการณ์ว่าจะมีประเทศในกลุ่ม G7 อื่นๆ ทยอยประกาศให้ความช่วยเหลือด้านวัคซีนแก่ประเทศอื่นๆ อีก ([อ้างอิง1](https://www.bbc.com/news/57427877)) 
โดยทางอเมริกานั้นจะบริจาควัคซีนไฟเซอร์ 500 ล้านโดสผ่านโครงการ COVAX เพิ่มเติม จากที่มีการประกาศก่อนหน้าว่าจะให้ความช่วยเหลือด้านวัคซีนรวม 80 ล้านโดส แก่ประเทศต่างๆ ([อ้างอิง2](https://www.whitehouse.gov/briefing-room/statements-releases/2021/06/10/fact-sheet-president-biden-announces-historic-vaccine-donation-half-a-billion-pfizer-vaccines-to-the-worlds-lowest-income-nations/))

8. ตลาดเวียดนามย่อตัวแรงต้นสัปดาห์ แต่มีแรงซื้อกลับอย่างรวดเร็ว ([อ้างอิง1](https://www.intellasia.net/vietnam-stock-market-set-to-recover-after-deep-slump-919215)) โดยนักวิเคราะห์คาดการณ์ว่าเป็นผลต่อเนื่องจากปัญหาการรองรับคำสั่งซื้อขายของระบบ ([อ้างอิง2](https://www.intellasia.net/main-bourse-stuck-for-over-an-hour-918036)) ส่งผลให้เกิดแรงเทขายทำกำไร ทั้งของนักลงทุนต่างชาติ และนักลงทุนรายย่อยในประเทศที่เข้ามาเก็งกำไร ([อ้างอิง3](https://www.intellasia.net/vn-index-loses-nearly-39-points-due-to-strong-selling-pressure-918646)) นอกจากนี้ตลาดหุ้นเวียดนามยังมีสัดส่วนของนักลงทุนรายย่อยในประเทศเพิ่มขึ้นอย่างรวดเร็วในปีนี้ ทำให้มีความผันผวนมากขึ้น อย่างไรก็ตาม ปัจจัยทางด้านการเติบโตทางเศรษฐกิจของเวียดนามยังแข็งแกร่ง น่าสนใจสำหรับนักลงทุนระยะยาว ([อ้างอิง4](https://www.intellasia.net/domestic-funds-report-impressive-growth-918647))

9. Alphabet (บริษัทแม่ของ Google) เปิดเผยงานวิจัยที่มีการใช้เทคโนโลยีปัญญาประดิษฐ์ (AI, artificial intelligence) ในการออกแบบ chip ซึ่งสามารถลดเวลาการออกแบบที่มนุษย์ใช้เวลาหลายเดือน ให้เหลือเพียงไม่กี่ชั่วโมง โดยเทคนิคดังกล่าวกำลังถูกใช่ในการพัฒนา chip ประมวลผลรุ่นต่อไปของ Google เอง ([อ้างอิง](https://www.theverge.com/2021/6/10/22527476/google-machine-learning-chip-design-tpu-floorplanning)) 



### มุมมองนักลงทุนในตลาด (ไม่ใช่คำแนะนำการลงทุน)

1. ความเชื่อว่าเงินเฟ้อที่ประกาศออกมาสูงในช่วงสองเดือนที่ผ่านมาเป็นสิ่งชั่วคราว รวมถึงมาตรการกระตุ้นเศรษฐกิจอย่างต่อเนื่องจากทั้ง Fed และ ECB ยังคงเป็นปัจจัยสำคัญให้นักลงทุนคลายความกังวล และส่งผลให้ อัตราผลตอบแทนพันธบัตร (bond yield) ของสหรัฐฯ ([อ้างอิง1](https://www.cnbc.com/quotes/US10Y)) และยุโรป ([อ้างอิง2](https://ycharts.com/indicators/10year_eurozone_central_government_bond_par_yield_curve)) ปรับตัวลดลง เป็นปัจจัยหนุนให้หุ้นกลุ่ม growth และกลุ่ม defensive เช่น กลุ่มเทคโนโลยี (Info Tech) และกลุ่มกิจการทางการแพทย์ (Health Care) กลับมาทำผลตอบแทนได้ดีกว่าหุ้นกลุ่ม cyclical

2. กองทุนที่ลงทุนในกลุ่มประเทศยุโรปยังน่าสนใจ จากการปรับประมาณการ GDP ขึ้น และ Forward PE โดยรวมที่ยังต่ำ

3. นักลงทุนที่สนใจกองทุนหุ้นเวียดนามในระยะยาวสามารถพิจารณาทยอยสะสม ตามจังหวะความผันผวนที่เกิดขึ้นเป็นระยะ
